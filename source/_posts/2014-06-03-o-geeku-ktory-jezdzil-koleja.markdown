---
layout: post
title: "O geeku który jeździł koleją"
date: 2014-06-05 21:10
comments: true
categories: Kolej
---

Mam dwa wspomnienia z wczesnego dzieciństwa. Dwa wspomnienia, które bardzo
mocno wpłynęły na decyzje, jakie podejmuję przy wyborze środków
transportu. To dzięki nim podróżuję najczęściej pociągiem -- nawet jeśli
nie jest to najbardziej rozsądny wybór.

[{% imgcap http://c2.staticflickr.com/4/3884/14339090264_ffefb966d5_b.jpg %}](https://flic.kr/p/nR6zYd)

<!--more-->

Nie wiem ile miałem lat w tych momentach, które pamiętam. Raczej mało, bo
w mojej pamięci są same urywki, niemalże pojedyncze sekundy. Nawet nie
całe sytuacje, a bardziej wrażenia i impresje. Nie pamiętam przyczyny, nie
pamiętam skutku. Pamiętam tylko te krótkie chwile pomiędzy. I wrażenie
jakie to wywarło na mnie -- dzieciaku, który miał maksymalnie trzy lata.

Pierwsze wspomnienie to podróż pociągiem. Słoneczny dzień, prawdopodobnie
lato. Ja w przedziale, jaki jeszcze czasami można spotkać w polskich
pociągach. Nie wiem skąd jechałem, nie wiem gdzie, nie wiem dlaczego, ani
z kim. Przypuszczam, że podróżowałem z miasta rodzinnego, Radomia, do
Puław -- stamtąd pochodzi rodzina ze strony mojego ojca. Wydaje mi się, że
jechałem z dziadkiem i babcią. To są moje późniejsze przypuszczenia, bo
jedyne co pamiętam, to jak się wspiąłem do okna i przez nie wyjrzałem. Za
oknem typowy krajobraz "kolejowy" -- drugi tor, dalej las, a w nim wielkie
doły powstałe na skutek wybierania piachu.

Ten widok mogłem mieć przed oczami kilka, kilkanaście sekund. Kilkanaście
sekund, ale wrażenie było ogromne. OGROMNE. Byłem przecież jakimś
brzdącem, który świat obserwował z perspektywy spacerówki. Dzieciakiem,
który wychowywał się wśród bloków, ulic pełnych ludzi. W mieście nigdy nie
było przestrzeni, kontaktu z naturą. Tylko użytkowe budynki na tym kawałku
ziemi wyrwanym "Nieznanemu". A tu takie dziwy -- pięknie oświetlony las,
jakieś tajemnicze doły. I przeszywające poczucie, że jeśli jesteś
człowiekiem to nie możesz się czuć tu panem na włościach... że w tym lesie
musisz mieć się na baczności. Dwadzieścia pięć lat później ciągle pamiętam
to wrażenie.

[{% imgcap http://c1.staticflickr.com/3/2899/14153247170_497614b410_b.jpg %}](https://flic.kr/p/nyF6hW)

Drugie wspomnienie również wiąże się z koleją. Wiadukt kolejowy u mnie
w domu jest na tyle daleko, że nigdy sam tam nie chodziłem -- jako dziecko
czy nastolatek. Ale jest też na tyle blisko, że gdy byłem dzieckiem
wożonym przez rodziców w wózku, chodzili oni tam ze mną na spacery.
Pamiętam to jak przez mgłę. Zabierała mnie tam prawdopodobnie moja mama.
Bardzo lubiłem oglądać przejeżdżające pociągi.

W mojej pamięci zachowały się jedynie strzępki takiej wyprawy. Siedzę
w wózku, gdzieś przy torach. Czekamy na pociąg. Po chwili się pojawia
i w akompaniamencie ogłuszającego hałasu nas mija. To było coś więcej niż
te zwykłe samochody. Samochody, które obserwowałem każdego dnia --
parkujące pod blokiem, jeżdżące po ulicach, trąbiące na ludzi
przebiegających przez jezdnię. To było coś spoza mojego, wąskiego
i małego, dziecięcego świata.

I właśnie te dwa wydarzenia, zapamiętane jedynie fragmentarycznie,
ukształtowały moje preferencje dotyczące transportu. Teraz wybieram podróż
pociągiem zawsze, gdy tylko mogę. Wolę zapłacić drożej albo jechać
dłużej. Wiem, że w czasie podróży poczuję coś, czego nie mogę poczuć jadąc
samochodem.

Dzięki pierwszemu wspomnieniu zawsze gdy podróżuję pociągiem mam wrażenie
podróży w nieznane. Mam poczucie, że gdy spojrzę przez okno to zobaczę coś
niezwykłego, nieco nierealnego, a na pewno ciekawszego, niż widok widziany
przez szybę samochodu. Tego uczucia nie ma podczas jazdy autokarem, czy
autem. Podróż wtedy jest taka płaska, bezwymiarowa, ordynarna. Jadę do
celu, i tylko tyle, nic więcej. W pociągu? W pociągu jest zupełnie
inaczej. Tory kolejowe wiją się samotnie gdzieś w środku lasu, z dala od
tej przaśnej, samochodowej "cywilizacji" -- stacji benzynowych,
rustykalnych zajazdów, przydrożnych barów. Pociąg mija Orszawę i jedzie do
Bylicza, łukiem omijając mokradła nad Wierszą. Sceneria niczym
z opowiadania. Tego nie poczujesz na autostradzie.

Dzięki drugiemu -- mam takie wrażenie przeniesienia się XIX wiek. Czas,
gdy pociąg był symbolem nowoczesności, wielkim krokiem, który wykonała
ludzkość. Stalowy potwór, niemalże z bajki, narodzony w delirycznych
widzeniach futurystów. Są nasze, ludzkie, ale jednocześnie świeże,
nieokiełznane, nowoczesne i tajemnicze. Czuję do niego respekt, bo to
ogromna bestia. Samochody? Są takie powszechne, opatrzone, nudne, nijakie.
Pociąg za to... aż serce mocniej bije, gdy wtacza się na peron. Potem
niewidzialna siła ciągnie człowieka na dworzec, żeby ustawić się w ogonku
do kasy, niczym Agapit Kluczka, i kupić bilet, mimo że bilet autokarowy
jest tańszy, a podróż krótsza. Tylko po to, żeby znowu podróżować pociągiem.

[{% imgcap http://c1.staticflickr.com/3/2926/14336523381_464d61a730_b.jpg %}](https://flic.kr/p/nQSqVB)

I nie sądzę aby kiedykolwiek mi się to zmieniło. Pewnie już do końca życia
będę czuł romantyzm podróży kolejowych i nudę samochodowych. I do końca
życia jeździł koleją, gdy tylko będę musiał podróżować gdzieś dalej, niż
w granicach miasta. Doprawdy ekscytująca perspektywa, czekam na te wyprawy
z niecierpliwością.
